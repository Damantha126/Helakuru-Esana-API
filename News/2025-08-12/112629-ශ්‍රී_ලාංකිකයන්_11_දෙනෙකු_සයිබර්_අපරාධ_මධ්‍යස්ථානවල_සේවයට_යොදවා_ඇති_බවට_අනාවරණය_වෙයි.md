<p align='center'><b><h2 align='center' title='It is revealed that 11 Sri Lankans have been employed in cybercrime centers'>🏷ශ්‍රී ලාංකිකයන් 11 දෙනෙකු සයිබර් අපරාධ මධ්‍යස්ථානවල සේවයට යොදවා ඇති බවට අනාවරණය වෙයි</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/ministry-of-defence-2-archived.jpg' width='600' alt='It is revealed that 11 Sri Lankans have been employed in cybercrime centers'></p>

> නැගෙනහිර ආසියාතික රටවල ක්‍රියාත්මක වන සයිබර් අපරාධ මධ්‍යස්ථාන සඳහා ශ්‍රී ලංකාව ඇතුළු විවිධ රටවල පුද්ගලයන් බලහත්කාරයෙන් යොදවන ජාවාරමක් ක්‍රියාත්මක වන බව ආරක්ෂක අමාත්‍යාංශය පවසනවා.

> තොරතුරු තාක්ෂණ අංශයේ රැකියා ලබා දෙන බව පවසමින්, ශ්‍රී ලංකාව ඇතුළු විවිධ රටවල පුද්ගලයන් 50,000ක් පමණ සයිබර් අපරාධ මධ්‍යස්ථාන සඳහා බඳවා ගැනීමට උත්සාහ දරමින් සිටින බවයි නිවේදනයක් නිකුත් කරමින් ආරක්ෂක අමාත්‍යාංශය සඳහන් කළේ.

> පසුගිය සති කිහිපය තුළදී, මේ ආකාරයෙන් ශ්‍රී ලාංකිකයන් 11 දෙනෙකු වංචනික ලෙස පවත්වාගෙන යනු ලබන සයිබර් අපරාධ මධ්‍යස්ථාන වෙත යොදවා ඇති බවට තොරතුරු අනාවරණය වී තිබෙනවා. 

> මෙරට සිටින පුද්ගලයන්ට අමතරව, ඩුබායි හි රැකියාවල නිරතව සිටින ශ්‍රී ලාංකිකයන්ද මෙලෙස තොරතුරු තාක්ෂණ අංශයේ රැකියා ලබාදෙන බව පවසමින් සයිබර් අපරාධ මධ්‍යස්ථානවල සේවය සඳහා යෙදවීමට කටයුතු කර ඇති බවයි වැඩිදුරටත් සඳහන් වන්නේ.

> තායිලන්තය, මියන්මාරය, කාම්බෝජය සහ ලාඕසය වැනි රටවල රැකියා අවස්ථා ඇති බව පවසමින් සමාජ මාධ්‍ය ඔස්සේ ප්‍රචාරය කරනු ලබන දැන්වීම් සඳහා ප්‍රතිචාර දැක්වීමේදී විශේෂ අවධානයක් යොමු කරන ලෙස ආරක්ෂක අමාත්‍යාංශය ජනතාවගෙන් ඉල්ලා සිටිනවා.

>  



<h3 align='right'><a href='https://www.helakuru.lk/esana/p/112629/'>📅 2025-08-12 13:25:00</a></h3>
