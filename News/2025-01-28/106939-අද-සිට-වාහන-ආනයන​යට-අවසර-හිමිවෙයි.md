<p align='center'><b><h2 align='center' title='Vehicle imports permitted from today'>🏷අද සිට වාහන ආනයන​යට අවසර හිමිවෙයි</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/vehicle_import_98984.jpg' width='600' alt='Vehicle imports permitted from today'></p>

> අද (28) සිට ක්‍රියාත්මක වන පරිදි වාහන ආනයනය කිරීමට අදාළ ගැසට් නිවේදනය මේ වන විට නිකුත් කර තිබෙනවා.

> ඒ අනුව ඉකුත් 2024 වසරේ දෙසැම්බර් 18 වැනිදා සිට මේ වසරේ ජනවාරි 27 වැනිදා දක්වා ආනයන අපනයන පාලකවරයාගේ රෙගුලාසි යටතේ ණයවර ලිපි නිකුත්කළ වාහන මුදාහැරීමට එමගින් රේගු අධ්‍යක්ෂවරයාට අවසර ලබාදී තිබෙන අතර 2024 වසරේ දෙසැම්බර් 18 වැනිදා සිට 2025 වසරේ ජූලි 31 වැනිදා තෙක් වාහන ආනයනයට ද හැකියාව පවතින බවයි අදාළ ගැසට් නිවේදනයේ දැක්වෙන්නේ.

> බස් රථ කාණ්ඩය සඳහා බස් රථ රියදුරු ඇතුලුව මගීන් 10-12 (වසර 3 1/2), බස් රථ රියදුරු ඇතුලුව මගීන් 13-24 (වසර 5), බස් රථ රියදුරු ඇතුලුව 25 සහ ඊට වැඩි (වසර 10) වාහන ආනයන​යට අවසර ලබාදී තිබෙනවා.

> එසේම මෝටර් කාර් කාණ්ඩය සඳහා මෝටර් කාර් (වසර 3), ත්‍රීරෝද රථ (වසර 2), ක්‍රීඩා උපයෝගීතා වාහන (ජීප්) (වසර 3), සියලුම භූමි වාහන (වෙරල බයිසිකල්) (වසර 3), ද්විත්ව කාර්‍ය වාහන(වෑන්) (වසර 4), තනි කැබ් රථ (වසර 4), ද්විත්ව කැබ් රථ (වසර 4), ගිලන් රථ (වසර 3), හර්සස් (වසර 3) වාහන ආනයනයටද අවසර ලබාදී ඇති බවයි සඳහන් වෙන්නේ.

> මීට අමතරව දොඹකර ලොරි කාණ්ඩය, පාපැදි කාණ්ඩය , ට්‍රේලර් සහ අර්ධ ට්‍රේලර් කාණ්ඩය යන කාණ්ඩ වලට අයත් වාහන ආනයනය කිරීම සදහාද අවසර ලබාදී තිබෙනවා.

> ආනයනය කරන මෝටර් වාහනය අලෙවි කිරීමට නම් දින 90 ක් ඇතුළත අදාළ ගැනුම්කරුගේ නමින් මෝටර් වාහන දෙපාර්තමේන්තු​වේ ලියාපදිංචි කළ යුතු අතර වාහනය ලියාපදිංචිය සඳහා ආනයනකරු හෝ ගැණුම්කරු බදු ගෙවන්නන් හඳුනාගැනීමේ අංකය හෙවත් TIN අංකය ඇතුළත් අදාළ ලියකියවිළි ඉදිරිපත් කළ යුතු බවයි සඳහන් වෙන්නේ.

> මෝටර් වාහන දෙපාර්තමේන්තු​වේ ලියාපදිංචි වාහන ආනයනකරුවන් හැර අනෙකුත් පුද්ගලයන්ට වසරක කාලයක් තුළ මෙලෙස ආනයනය කළ හැකිවන්නේ එක් වාහනයක් පමණක් වන අතර යම් වාහන ආනයනකරුවෙකු 2025 වසරේ දෙසැම්බර් දක්වා මාස 06 ක කාලයක් තුළ අනුමත වාහන සංඛ්‍යාව 25% කින් ඉක්මවා ආනයනය කරන්නේනම් එවැනි ආනයනකරුවෙකුට අවම වශයෙන් වසර 3 ක් වාහන ආනයනය තහනම් කරන බවයි වැඩිදුරටත් සඳහන් වෙන්නේ.

> අදාළ ගැසට් නිවේදනය සඳහා <a href='https://drive.google.com/file/d/1y9AmDT3NTSH0v9CEbANBMySAXoqvVtyZ/view'>මෙතැනින් </a>පිවිසෙන්න.



<h3 align='right'><a href='https://www.helakuru.lk/esana/p/106939/'>📅 2025-01-28 13:33:01</a></h3>
