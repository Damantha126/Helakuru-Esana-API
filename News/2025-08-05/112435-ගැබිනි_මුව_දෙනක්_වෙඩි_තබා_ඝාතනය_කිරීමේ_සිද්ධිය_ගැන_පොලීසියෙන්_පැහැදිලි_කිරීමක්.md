<p align='center'><b><h2 align='center' title='Police provide explanation regarding the shooting and killing of a pregnant deer'>🏷ගැබිනි මුව දෙනක් වෙඩි තබා ඝාතනය කිරීමේ සිද්ධිය ගැන පොලීසියෙන් පැහැදිලි කිරීමක්</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/srilanka-police[1].jpg' width='600' alt='Police provide explanation regarding the shooting and killing of a pregnant deer'></p>

> ගලේවෙල මකුළුගස්වැව, හීනුගල රක්ෂිතයේදී ගැබිනි මුව දෙනක් වෙඩි තබා ඝාතනය කළ සිද්ධිය සම්බන්ධයෙන් පොලීසිය විසින් පැහැදිලි කිරීමක් සිදු කර තිබෙනවා.

> ඒ අනුව, පසුගිය ජූලි 25 වැනිදා අලුයම් කාලයේදී මකුළුගස්වැව පොලිස් වසමේ වැටකොළුවැව ප්‍රදේශයේදී තිත් මුවකු වෙඩි තබා මරණයට පත් කිරීම සම්බන්ධයෙන් වැඩිදුර විමර්ශන සිදු කර සැකකරුවන් සිව් දෙනෙකු අත්අඩංගුවට ගෙන, ජූලි 26 වැනිදා දඹුල්ල මහේස්ත්‍රාත් අධිකරණයට ඉදිරිපත් කිරීමෙන් පසු, අගෝස්තු 01 වැනිදා දක්වා රක්ෂිත බන්ධනාගාරගත කර තිබූ බවයි පොලීසිය සඳහන් කළේ.

> අත්අඩංගුවට ගත් සැකකරුවන්ගෙන් දෙදෙනෙකු ගිරානේගම පොලිස් ස්ථානයට හා මඩාටුගම පොලිස් ස්ථානයට අනුයුක්තව රාජකාරියේ යෙදී සිටි පොලිස් සැරයන්වරු දෙදෙනෙක් බවත්, අධිකරණය මඟින් මෙම සැකකරුවන් දෙදෙනා රුපියල් ලක්ෂය බැගින් වූ ශරීර ඇප හා රුපියල් 5,000/- බැගින් වූ මුදල් ඇප මත මුදා හැර ඇති අතර, 2025.12.05 වැනිදා නඩුව නැවත කැඳවීමට නියමිතව ඇති බවයි සඳහන් වන්නේ.

> එසේ තිබියදී, අගෝස්තු 03 වැනිදා දහවල් කාලයේ ඉහත තිත් මුවකු වෙඩි තබා ඝාතනය කිරීමේ සිද්ධිය වූ ප්‍රදේශයේ ගංජා හේනක් ඇති බවට මකුළුගස්වැව පොලිස් ස්ථානයේ ස්ථානාධිපතිවරයාට ලද තොරතුරකට අනුව නිලධාරීන් කණ්ඩායමක් එහි ගොස් වැටලීම් සිදු කිරීමට යාමේදී ගම්වාසීන් එයට විරුද්ධව පොලිස් නිලධාරීන් සමඟ බහින් බස් වන වීඩියෝ පටයක් සමාජ මාධ්‍ය ඔස්සේ සංසරණය වන බවයි සඳහන් වන්නේ.

> මෙම වැටලීම සඳහා සහභාගී වූ නිලධාරීන් සිවිල් ඇඳුමින් සැරසී සිටීම සහ පොලිස් නිලධාරීන් යම් නීතිවිරෝධී හෝ අනීතික ක්‍රියාවක නිරත වීද යන්න සම්බන්ධයෙන් අනාවරණය කර ගැනීම සඳහා දඹුල්ල සහකාර පොලිස් අධිකාරි විසින් විමර්ශනයක් ආරම්භ කර ඇති බවත්, එසේ තිබියදී ඇතැම් මාධ්‍ය මඟින් සාවද්‍ය තොරතුරු ඉදිරිපත් කරන බවත් පොලීසිය වැඩිදුරටත් සඳහන් කර සිටියා.

> අදාළ නිවේදනය පහතින්.

>  



<h3 align='right'><a href='https://www.helakuru.lk/esana/p/112435/'>📅 2025-08-05 09:20:00</a></h3>
