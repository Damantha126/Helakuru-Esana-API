<p align='center'><b><h2 align='center' title='Priyantha Weerasuriya appointed as the new IGP'>🏷නව පොලිස්පතිවරයා ලෙස ප්‍රියන්ත වීරසූරිය පත් කෙරේ</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/priyantha-weerasoriya-new-igp.jpg' width='600' alt='Priyantha Weerasuriya appointed as the new IGP'></p>

> ජ්‍යෙෂ්ඨ නියෝජ්‍ය පොලිස්පති නීතිඥ ප්‍රියන්ත වීරසූරිය ජනාධිපති අනුර කුමාර දිසානායක විසින් නව පොලිස්පතිවරයා ලෙස පත්කර තිබෙනවා.

> ඒ අනුව ජනාධිපති ලේකම් ආචාර්ය නන්දික සනත් කුමානායක විසින් අද (13) පස්වරුවේ ජනාධිපති ලේකම් කාර්යාලයේදී නව පොලිස්පති නීතිඥ ප්‍රියන්ත වීරසූරිය වෙත අදාළ පත්වීම් ලිපිය ලබාදී ඇති බවයි සඳහන් වෙන්නේ.

> 1969 පෙබරවාරි 09 වැනිදා දොඩංගොඩ ප්‍රදේශයේදී උපත ලැබූ ප්‍රියන්ත වීරසූරිය, 1988 වසරේදී කොස්තාපල්වරයකු ලෙස පොලිස් දෙපාර්තමේන්තුවට එක් වී තිබෙනවා.

> පසුව, 1992 දී උප පොලිස් පරීක්ෂක ධුරයටත්, 2007 වසරේ දී පොලිස් අධිකාරී ධුරයටත්, 2012 සිට 2016 දක්වා කාල සීමාවේදී ජ්‍යෙෂ්ඨ පොලිස් අධිකාරීවරයකු ලෙසත් ඔහු කටයුතු කර ඇති බවයි සඳහන් වන්නේ.

> 2016 දී නියෝජ්‍ය පොලිස්පති ධුරයට උසස්වීම් ලැබූ ඔහු, 2020 වසරේදී ජ්‍යෙෂ්ඨ නියෝජ්‍ය පොලිස්පති තනතුරට උසස්වීම් ලැබුවා.

> වැඩ අත්හිටවූ හිටපු පොලිස්පති දේශබන්දු තෙන්නකෝන් හට පොලිස්පති ධුරයේ කටයුතු කිරීම වළක්වමින් ශ්‍රේෂ්ඨාධිකරණය අතුරු තහනම් නියෝගයක් නිකුත් කිරීමත් සමඟ, 2024 වසරේ සැප්තැම්බර් 26 සිට වැඩබලන පොලිස්පති ලෙස ප්‍රියන්ත වීරසූරිය පත් කරනු ලැබුවා.

> ඒ අනුව, පොලිස් කොස්තාපල්වරයකු ලෙස සේවයට එක් වී පොලිස්පති ධුරය දක්වා ගිය පළමු පොලිස්පතිවරයා ලෙස ඔහු ඉතිහාසයට එක්වෙනවා.

>  



<h3 align='right'><a href='https://www.helakuru.lk/esana/p/112675/'>📅 2025-08-13 15:14:44</a></h3>
