<p align='center'><b><h2 align='center' title='Police warn public about Sky Lantern launch'>🏷Sky Lantern ගුවන්ගත කිරීම ගැන පොලීසියෙන් මහජනතාවට අනතුරු ඇඟවීමක්</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/Sky-Lantern.jpg' width='600' alt='Police warn public about Sky Lantern launch'></p>

> දිවයිනේ විවිධ ප්‍රදේශවල විශේෂ උත්සව අවස්ථාවලදී ඇතැම් පුද්ගලයන් විනෝදාස්වාදය සඳහා අහස් පහන් කූඩු (Sky Lantern) ගුවන්ගත කිරීම සිදු කරන අතර, අවිචාරවත් ලෙස ඒවා භාවිත කිරීමේ ඇති අන්තරායකර තත්ත්වය පිළිබඳව පොලීසිය විසින් මහජනතාව වෙත දැනුම්දීමක් සිදුකර තිබෙනවා.

> දැල්වුණු ගිනි පන්දමක් සහිතව, විවිධ ප්‍රමාණයේ පහන් කූඩු ගුවන්ගත කිරීම සිදු කරන අතර, මෙම පහන් කූඩු ඇතැම් අවස්ථාවලදී බිමට වැටී ගිනිගෙන විනාශ වීමේ අවදානමක් ඇති බවයි පොලීසිය පෙන්වා දෙන්නේ.

> මෙවැනි තත්ත්වයක් මත ගිනිකෙළි කර්මාන්ත ශාලා, ඉන්ධන පිරවුම්හල්, ඉන්ධන ගබඩා කර ඇති ස්ථාන, නිවාස හා ගොඩනැගිලි ආදිය මතට මෙම අහස් පහන් කූඩු ගිනිගෙන පතිත වුවහොත්, අදාළ ස්ථානවලට මෙන්ම ජීවිතවලට ද හානි සිදුවිය හැකි බව පොලීසිය පෙන්වා දෙනවා.

> කොළඹ නගරයේ ගාලු මුවදොර පිටියේද මෙසේ පහන් කූඩු ගුවන්ගත කිරීම නිරීක්ෂණය කර ඇති අතර, මෙවැනි අහස් පහන් කූඩු යම් හෙයකින් ගිනිගෙන නගරය ආශ්‍රිත විශේෂ ස්ථානයකට හෝ මිනිසුන් පදිංචි නිවාස, මහල් නිවාස මත පතිත වී, යම්කිසි ආකාරයකට ගිනි ගැනීමක් සිදුවුවහොත්, විශාල ජීවිත හා දේපළ හානි ඇතිවීමේ වැඩි ඉඩකඩක් පවතින බවයි පොලීසිය සඳහන් කරන්නේ.

> ඒ අනුව, අහස් පහන් කූඩු ගුවන්ගත කිරීමේදී ඒවායේ ව්‍යාප්තිය සහ අවදානම් සහගත තත්ත්වය පිළිබඳව, අදාළ ගුවන්ගත කරනු ලබන ප්‍රදේශ ආශ්‍රිත මහජනතාව වෙත පූර්ව දැනුම්දීමක් සිදු කිරීමේ ක්‍රමවේදයක් අනුගමනය කිරීම තුළින් දේපළ හා ජීවිත හානි වළක්වා ගැනීමේ හැකියාවක් පවතින බවයි පොලීසිය වැඩිදුරටත් සඳහන් කර තිබෙන්නේ.

> අදාළ නිවේදනය පහතින්.

>  



<h3 align='right'><a href='https://www.helakuru.lk/esana/p/113458/'>📅 2025-09-09 15:30:00</a></h3>
