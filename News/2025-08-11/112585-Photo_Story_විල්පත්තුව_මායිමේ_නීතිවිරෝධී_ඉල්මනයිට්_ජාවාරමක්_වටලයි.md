<p align='center'><b><h2 align='center' title='Photo Story: Illegal ilmenite smuggling operation busted on Wilpattu border'>🏷Photo Story: විල්පත්තුව මායිමේ නීතිවිරෝධී ඉල්මනයිට් ජාවාරමක් වටලයි</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/ilmanait-wilpattu-jk.jpg' width='600' alt='Photo Story: Illegal ilmenite smuggling operation busted on Wilpattu border'></p>

> විල්පත්තුව ජාතික වනෝද්‍යානය මායිමේ නීතිවිරෝධීව පවත්වාගෙන ගිය මහා පරිමාණ ඉල්මනයිට් සේදීමේ ජාවාරමක් වලාන දූෂණ මර්දන ප්‍රහාරක ඒකකය විසින් පසුගියදා වටලා තිබෙනවා.

> වැඩබලන පොලිස්පති ප්‍රියන්ත වීරසූරියගේ සෘජු අධීක්ෂණයෙන් සිදු කළ මෙම වැටලීමේදී, විල්පත්තුව ජාතික වනෝද්‍යානය මායිමේ අරුවක්කාඩුව අධිසංවේදී පරිසර පද්ධතිය තුළ නිසි අවසරයකින් තොරව ඉල්මනයිට් සේදීමේ කටයුතු පවත්වාගෙන ගිය ස්ථානයක් වටලා එම භූමිය සිය භාරයට ගෙන ඇති බවයි සඳහන් වන්නේ.

> මෙහිදී එම කටයුතුවලට භාවිත කළ යන්ත්‍ර සූත්‍ර තොගයක් පොලිස් භාරයට ගෙන ඇති අතර, එහි වටිනාකම රුපියල් කෝටි 200කට අධික බවද සඳහන් වනවා.

> අක්කර 20ක භූමි ප්‍රදේශයක් පුරා ක්‍රියාත්මක කර තිබූ මෙම නීතිවිරෝධී ජාවාරමේදී, වසර සිය ගණනක් පැරණි කළුවර, බුරුත, වීර ඇතුළු දැවැන්ත වෘක්ෂයන් කපා දමා ඇති අතර, මෙය විල්පත්තුව ජාතික වනෝද්‍යානයේ ප්‍රේරක කලාපයට මීටර් 500ක දුරකින් පිහිටා තිබෙනවා.

> මෙම ස්ථානයේ ජලාශයක් ඉදිකිරීමට පුරාවිද්‍යා දෙපාර්තමේන්තුවෙන් අවසර ගෙන තිබුණද, කැණීම් කිරීමට අවසර ලබා දී නොමැති අතර, පුරාවිද්‍යා නිර්දේශ නොතකමින් මෙහි අක්කර දෙකකට වැඩි භූමියක අඩි 20කට වැඩි ගැඹුරට ජලාශයක් ඉදිකර ඇති බවද අනාවරණය වී තිබෙනවා.

> මෙම ජාවාරම පිටුපස හිටපු මැති ඇමතිවරුන් සිට ඇද්දැයි මේ වන විට පොලීසිය විමර්ශන ආරම්භ කර ඇති අතර, මේ සම්බන්ධයෙන් පුත්තලම අධිකරණයට කරුණු වාර්තා කර තිබෙනවා.

>  



<h3 align='right'><a href='https://www.helakuru.lk/esana/p/112585/'>📅 2025-08-11 10:20:00</a></h3>
