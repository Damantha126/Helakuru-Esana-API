<p align='center'><b><h2 align='center' title='North-East hartal movement ends'>🏷උතුරු - නැගෙනහිර හර්තාල් ව්‍යාපාරය අවසන්</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/harthal-mkj.jpg' width='600' alt='North-East hartal movement ends'></p>

> උතුරු සහ නැගෙනහිර පළාත්වල ක්‍රියාත්මක වූ හර්තාල් ව්‍යාපාරය මේ වනවිට අවසන් වී තිබෙනවා.

> ඒ අනුව, කඩ සාප්පු විවෘත කර ඇති අතර, ජන ජීවිතය සාමාන්‍ය පරිදි සිදුවන බවයි වාර්තා වන්නේ.

> පසුගියදා මුලතිව්, ශිවනගර්හි යුද හමුදා කඳවුරකට ඇතුළු වූ පිරිසක් අතුරින් එක් අයකු මියයාම සහ ආණ්ඩුව දුන් පොරොන්දු ඉටු නොකිරීම ඇතුළු කරුණු කිහිපයක් මුල් කර ගනිමින් මෙම හර්තාලය ක්‍රියාත්මක කරන බව ඉලංගෙයි තමිල් අරසු පක්ෂය සඳහන් කර තිබුණා.

> කෙසේ වෙතත්, හර්තාලය මැද වුවත්, අම්පාර සහ ත්‍රිකුණාමලය ඇතුළු ප්‍රදේශ කිහිපයක කටයුතු සාමාන්‍ය පරිදි පැවති බවද වාර්තා වන අතර, මඩකලපුව, චෙංගලඩි, ආරයියම්පති, වාලච්චේනයි, කොක්කට්ටිචෝලෙයි ප්‍රදේශවල කඩසාප්පු වසා දමා තිබුණු බවයි වාර්තා වන්නේ.

> මුලතිව්, ඔඩ්ඩුසුඩාන් හමුදා කඳවුරට ඇතුළු වූ පුද්ගලයන් පිරිසකට හමුදා නිලධාරීන් පහර දුන් බවට චෝදනා එල්ල වූ අතර, එම කඳවුරට ඇතුළු වූ තවත් තරුණයකු ප්‍රදේශයේ වැවක මිය ගොස් සිටියදී සොයා ගැනීමත් සමඟ ඒ සම්බන්ධයෙන් හමුදාවට චෝදනා එල්ල වී තිබුණා.

> කෙසේ වෙතත්, අදාළ සිද්ධිය සම්බන්ධයෙන් විශේෂ පොලිස් කණ්ඩායම් දෙකක් විමර්ශන සිදු කරන අතර, ඒ සම්බන්ධයෙන් හමුදා සෙබලුන් තිදෙනකු අත්අඩංගුවට ගෙන රක්ෂිත බන්ධනාගාරගත කර ඇති බවත්, තවදුරටත් විමර්ශන ක්‍රියාත්මක වන බවයි පොලිසිය ප්‍රකාශ කර සිටින්නේ.

>  



<h3 align='right'><a href='https://www.helakuru.lk/esana/p/112792/'>📅 2025-08-18 16:24:13</a></h3>
