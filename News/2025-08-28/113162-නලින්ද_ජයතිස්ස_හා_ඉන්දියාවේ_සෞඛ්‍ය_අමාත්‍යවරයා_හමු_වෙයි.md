<p align='center'><b><h2 align='center' title='Nalinda Jayatissa meets with the Indian Health Minister'>🏷නලින්ද ජයතිස්ස හා ඉන්දියාවේ සෞඛ්‍ය අමාත්‍යවරයා හමු වෙයි</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/nalinda-india-i.jpg' width='600' alt='Nalinda Jayatissa meets with the Indian Health Minister'></p>

> ඉන්දියාවේ නිල සංචාරයක නිරතව සිටින සෞඛ්‍ය හා ජනමාධ්‍ය අමාත්‍ය වෛද්‍ය නලින්ද ජයතිස්ස අද (28) පෙරවරුවේ ඉන්දීය සෞඛ්‍ය හා පවුල් සුබසාධන අමාත්‍ය ශ්‍රී ජගත් ප්‍රකාශ් නද්දා සහ සෞඛ්‍ය හා පවුල් සුබසාධන රාජ්‍ය අමාත්‍යවරිය වන අනුප්‍රියා පටෙල් හමු වී තිබෙනවා.

> මෙරට ප්‍රාථමික සෞඛ්‍ය පද්ධතිය ශක්තිමත් කිරීම, ඖෂධ සැපයීමේ වැඩපිළිවෙළ, සෞඛ්‍ය පද්ධතිය ඩිජිටල්කරණය කිරීම සහ නවීන තාක්ෂණික උපකරණ සෞඛ්‍ය සේවාව සඳහා ලබා ගැනීම යන ප්‍රධාන කරුණු පිළිබඳව දෙරටේ සෞඛ්‍ය අමාත්‍යවරු දීර්ඝ සාකච්ඡා පැවැත්වූ බවයි සෞඛ්‍ය අමාත්‍යාංශය සඳහන් කළේ.

> ඉන්දීය රජය විසින් බෝ නොවන රෝග අභියෝගයට මුහුණ දීම සඳහා 3,000 - 5,000 අතර ජනතාවක් කේන්ද්‍ර කර ගනිමින් එක් ප්‍රාථමික සෞඛ්‍ය මධ්‍යස්ථානය බැගින් පිහිටුවීමේ වැඩපිළිවෙළක් ක්‍රියාත්මක කරන බවද, දැනට මෙවැනි ප්‍රාථමික සෞඛ්‍ය මධ්‍යස්ථාන 150,000ක් පමණ ස්ථාපිත කරමින් එම ප්‍රාථමික සෞඛ්‍ය මධ්‍යස්ථානවල තත්ත්වය උසස් කිරීමේ වැඩපිළිවෙළක් ද ක්‍රියාත්මක කරමින් පවතින බවද ඉන්දීය සෞඛ්‍ය අමාත්‍යවරයා සඳහන් කර තිබෙනවා.

> මේ වන විට ඉන්දියාවේ ක්‍රියාත්මක මෙම ප්‍රාථමික සෞඛ්‍ය මධ්‍යස්ථාන ස්ථාපිත කිරීමේ සහ උසස් කිරීමේ වැඩපිළිවෙළ ඉදිරියේදී සෞඛ්‍ය හා ජනමාධ්‍ය අමාත්‍ය නලින්ද ජයතිස්ස විසින් නිරීක්ෂණයට ලක් කිරීමට නියමිත බවයි වැඩිදුරටත් සඳහන් වන්නේ.

> අදාළ නිවේදනය පහතින්.

>  



<h3 align='right'><a href='https://www.helakuru.lk/esana/p/113162/'>📅 2025-08-28 17:20:00</a></h3>
