<p align='center'><b><h2 align='center' title='A warning regarding financial frauds committed through social media'>🏷සමාජ මාධ්‍ය හරහා සිදුකරන මූල්‍ය වංචා සම්බන්ධයෙන් ජනතාවට දැනුම්දීමක්</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/scam-alert.jpg' width='600' alt='A warning regarding financial frauds committed through social media'></p>

> සමාජ මාධ්‍ය ජාලා උපයෝගී කර ගනිමින් සිදුකරනු ලබන අපරාධයන්ට ශ්‍රී ලංකික පුරවැසියන් වින්දිතයන් වීමේ සීග්‍ර වර්ධනයක් පෙන්නුම් කරන බව අපරාධ පරීක්ෂණ දෙපාර්තමේන්තුව පවසනවා.

> ඒ අනුව එම දෙපාර්තමේන්තුව මෑත කාලීනව සිදු කරන ලද විමර්ශනවලදී Facebook, WhatsApp, Telegram, WeChat ආදි සමාජ මාධ්‍යජාලා හරහා මෙම අපරාධයන් සඳහා පුරවැසියන් වැඩි වශයෙන් ගොදුරුවෙන බවට හඳුනාගෙන ඇති බවයි නිවේදනයක් නිකුත් කරමින් පොලීසිය සඳහන් කළේ.

> අපරාධකරුවන් විසින් මෙවැනි වංචාවන් සිදු කිරීම සඳහා ප්‍රධාන ක්‍රමවේද 02ක් භාවිත කරන බවත්, පළමු ක්‍රමය ලෙස මුලින්ම ඉහත දක්වා ඇති සමාජ ජාලා ඔස්සේ නිවසේ සිට රැකියා ලබාගෙන විශාල මුදල් ප්‍රමාණයක් උපයාගත හැකි බවට දැන්වීම් පළකර, යම් ව්‍යාපාරයකට සුළු මුදල් ආයෝජනයක් කරන ලෙසට දැනුම්දීමක් කරන බවයි සඳහන් වෙන්නේ.

> එහිදී ක්‍රමයෙන් විශ්වාසය දිනාගෙන තවත් විශාල ආයෝජන අවස්ථා ඇති බව සඳහන් කර, විශාල මුදල් ප්‍රමාණයන් ආයෝජනය කරවීමට පෙළඹවීම මගින් මුදල් වංචා කිරීම සිදුකරන බව සඳහන්.

> දෙවැනි ක්‍රමය ලෙස, ඉහත සමාජ මාධ්‍ය ජාලා ඔස්සේ නිවසේ සිට රැකියා ලබාගෙන විශාල මුදල් ප්‍රමාණයක් උපයාගත හැකි බවට දැන්වීම් පළකර, ඒ සඳහා සම්බන්ධ වන පුද්ගලයන්ගේ ගිණුම් අංකයන් ලබාගෙන, එම ගිණුම්වලට බැරවන මුදල් අපරාධකරුවන් විසින් සමාජ මාධ්‍ය ජාලා මඟින් දැනුම්දෙනු ලබන ගිණුම් වෙත හුවමාරු කරන ලෙසත්, ඒ සඳහා ප්‍රතිලාභයක් වශයෙන් ගිණුමට තැන්පත් වන මුදලින් කොමිස් මුදලක් ගිණුම් හිමිකරුවන්ට ලබාදීම සිදු කරන බවත් සඳහන් කර මුදල් වංචා කරන බවයි සඳහන් වෙන්නේ.

> Facebook, WhatsApp, Telegram, WeChat ආදී සමාජ මාධ්‍යජාලා හරහා විවිධ පුද්ගලයින් නමින් පෙනී සිටින ගිණුම් හරහා ලබාදෙන දැන්වීම්, විවිධ වෙබ් අඩවි සඳහා පිවිසීම‍ට ලබාදෙන Link හරහා නොදන්නා සමාජ ජාල සමූහ වෙත පිවිසීම හා ඒවා මගින් ලබාදෙන උපදෙස් අනුව කටයුතු නොකරන ලෙසත්, තම පුද්ගලික බැංකු ගිණුම් විස්තර නොදන්නා වෙනත් පාර්ශව වෙත ලබා නොදෙන ලෙසත්, නොහඳුනන පුද්ගලයින්ගෙන් තම බැංකු ගිණුම් වෙත ‍ලැබෙන මුදල් තෙවැනි පාර්ශ්වවල උපදෙස් පරිදි ඔවුන් විසින් ලබාදෙන වෙනත් ගිණුම් වෙත හුවමාරු කිරීමක් සිදු නොකරන ලෙසයි පොලීසිය මහජනතාවට වැඩිදුරටත් දැනුම්‍දෙන්නේ.

> මේ සම්බන්ධයෙන් නිකුත් කළ නිවේදනය පහතින්.

>  



<h3 align='right'><a href='https://www.helakuru.lk/esana/p/111413/'>📅 2025-06-27 17:10:00</a></h3>
