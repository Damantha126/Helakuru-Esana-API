<p align='center'><b><h2 align='center' title='Indian plane crash: About 290 people have died, foreign media reports'>🏷ඉන්දීය ගුවන් අනතුර : පුද්ගලයින් 290 ක් පමණ මියගොස් ඇති බව විදෙස් මාධ්‍ය වාර්තා කරයි</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/india-plane-crach-uio.jpg' width='600' alt='Indian plane crash: About 290 people have died, foreign media reports'></p>

> මගීන් සහ කාර්ය මණ්ඩලය ඇතුළුව පුද්ගලයින් 242 ක් සමඟ ඉන්දියාවේ අහ්මදාබාද් හිදී ගුවන් යානයක් අනතුරට ලක්වී තිබුණා.

> <span style='color:#e64c4c'><em><strong>නවතම තත්ත්වය පහතින් : 7.30 AM</strong></em></span>

> * ගුවන් අනතුරෙන් පුද්ගලයින් 241 ක් මියගොස් ඇති අතර එක් පුද්ගලයෙක් පමණක් දිවි ගලවාගෙන ඇති බව Air India ගුවන් සමාගම නිවේදනය කර තිබෙනවා.

> * අනතුර සිදුවූ ගොඩනැගිල්ල අවට සිටි පුද්ගලයින් 20 ක් පමණ ඇතුළුව අනතුරෙන් සියලුම පුද්ගලයින් මේ වන විට 290 ක් පමණ මියගොස් තිබෙන බවයි විදෙස් මාධ්‍ය වාර්තා සඳහන් කරන්නේ.

> * මෙලෙස දිවි ගලවාගෙන ඇත්තේ රමේෂ් විශ්වස්කුමාර් නම් පුද්ගලයෙක් බවත් 38 වන වියේ පසුවන ඔහු අනතුර සිදුවන අවස්ථාවේදී ගුවන් යානයෙන් පැන ඇති බවයි සඳහන් වෙන්නේ.

> * අහමදාබාද්හි අනතුරට ලක්වූ ස්ථානයේ ගලවා ගැනීමේ මෙහෙයුම අවසන් කර ඇති බව ඉන්දියාවේ සිවිල් ගුවන් සේවා අමාත්‍යාංශය ඊයේ රාත්‍රීයේ නිවේදනය කළා.

> * ගුවන් අනතුරට ලක්වූවන්ගේ DNA පරීක්ෂණ මේ වන විට සිදුවෙමින් පවතින බව ඉන්දීය ස්වදේශ කටයුතු අමාත්‍ය අමිත් ෂා පවසන අතර DNA පරීක්ෂණ අවසන් වූ පසු පමණක් නිල මරණ සංඛ්‍යාව නිකුත් කරන බවයි ඔහු සඳහන් කළේ.

> * ගුවන් යානයේ ඉන්දියානු ජාතිකයන් 169 ක්, බ්‍රිතාන්‍ය ජාතිකයන් 53 ක්, පෘතුගීසි ජාතිකයන් හත් දෙනෙකු සහ කැනේඩියානු ජාතිකයෙකු සිටි බව එයාර් ඉන්දියා සමාගම සඳහන් කළා.

> * ඉන්දියාවේ ගුජරාට් ප්‍රාන්තයේ හිටපු මහ ඇමති විජේ රූපානි ද මෙම ගුවන් අනතුරෙන් මියගොස් තිබෙනවා.

> * ගුවන් අනතුර පිළිබඳව ඇමරිකානු ජනාධිපති ඩොනල්ඩ් ට්‍රම්ප් කනස්සල්ල පළ කළ අතර සහාය අවශ්‍ය නම් එය ලබාදීමට සූදානම් බවද ප්‍රකාශ කර තිබෙනවා.

> * එයාර් ඉන්දියා හි හිමිකරු සහ ඉන්දියාවේ විශාලතම සමූහ ව්‍යාපාරයක් වන ටාටා සමූහය, අහමදාබාද් ගුවන් අනතුරෙන් ජීවිත අහිමි වූ සෑම පුද්ගලයෙකුගේම පවුල්වලට රුපියල් කෝටි 1 වන්දි මුදලක් ලබාදීමට තීරණය කර තිබෙනවා.

> * ගුවන් යානය වෛද්‍ය නේවාසිකාගාරයක ගැටී ඒ මතට කඩා වැටී තිබූ අතර වෛද්‍යවරුන් කිහිප දෙනෙකුගේ මහල් නිවාසවලට හානි සිදුවී ඇති අතර, බොහෝ පිරිසක් බේරා ගැනීමට කටයුතු කර තිබුණද කිහිප දෙනෙකු මිය‍ගොස් තිබෙනවා.

> * ඉන්දියාවේ අහමදාබාද් හිදී ඊයේ දහවල් ලන්ඩන් බලා ගමන් කරමින් තිබූ බෝයිං 787 යානයක් මෙලෙස අනතුරට පත්වී තිබූ අතර එම ගුවන් යානය ගුවන්ගතවී විනාඩියකටත් අඩු කාලයක් තුළ මෙම අනතුර සිදුව තිබෙනවා.

>  



<h3 align='right'><a href='https://www.helakuru.lk/esana/p/110957/'>📅 2025-06-13 07:37:31</a></h3>
