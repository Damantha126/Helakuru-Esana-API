<p align='center'><b><h2 align='center' title='Video of attack on Filipino tourist took place in 2024 - Police'>🏷පිලිපීන සංචාරකයාට පහරදීමේ වීඩියෝව 2024 දී සිදුවූවක් - පොලීසිය</h2></b></p>
<p align='center'><img src='https://helakuru.sgp1.cdn.digitaloceanspaces.com/esana/images/lib/touris-yyy.jpg' width='600' alt='Video of attack on Filipino tourist took place in 2024 - Police'></p>

> මෙරටට පැමිණි පිලිපීන සංචාරකයෙකුට වැලිගම පිහිටි සර්ෆින් ආයතනයක සේවය කරන ශ්‍රී ලාංකිකයෙකු පහරදෙන අයුරු දැක්වෙන වීඩියෝ පටයක් මේ වන විට සමාජ මාධ්‍යවල හුවමාරු වන අතර ඒ සම්බන්ධයෙන් පොලීසිය නිවේදනයක් නිකුත් කර තිබෙනවා.

> මෙම සිදුවීම සිදුව ඇත්තේ 2024 පෙබරවාරි මස බවත්, තමන්ට පහරදුන් බව පවසමින් අදාළ පිලිපීන ජාතිකයා විසින් වැලිගම පොලිස් ස්ථානයට 2024 පෙබරවාරි 14 දින පැමිණිල්ලක් ඉදිරිපත් කර ඇති බවයි පොලීසිය සඳහන් කළේ.

> වැලිගම පැලෑන වෙරළ තීරයේ පිහිටි සර්ෆිං ස්ථානයකට ගොස් දර්ශන පටිගත කිරීමේදී, එම ස්ථානයේ සේවකයෙකු ඊට විරුද්ධත්වය ප්‍රකාශ කර ඇති බවත්, එහිදී ඇති වූ ආරවුලක් මත මෙම විදෙස් ජාතිකයාට එම ස්ථානයේ සිටි පුද්ගලයා විසින් අතින් පයින් පහරදීමක් සිදුකර ඇති බවයි සඳහන් වෙන්නේ.

> මෙම පහරදීම සම්බන්ධයෙන් වැලිගම පොලිස් ස්ථානයේ නිලධාරීන් විසින් එදිනම වයස අවුරුදු 24ක් වන, වැලිගම පැලෑන ප්‍රදේශයේ පදිංචි සැකකරු අත්අඩංගුවට ගෙන මාතර මහේස්ත්‍රාත් අධිකරණය වෙත ඉදිරිපත් කර තිබෙනවා.

> මේ වනවිට සැකකරුවන් අත්අඩංගුවට ගෙන, අධිකරණ ක්‍රියාමාර්ග ගෙන තිබෙන, පොලීසිය විසින් විමර්ශන සිදුකර අවශ්‍ය නෛතික ක්‍රියාමාර්ග ගෙන ඇති සිදුවීම් පවා ඉතා මෑත කාලයේ හෝ දින කිහිපයකට පෙර සිදුවූ සිද්ධීන් ලෙස හුවා දැක්වෙන ආකාරයට ඇතැම් පුද්ගලයින් හෝ පුද්ගල කණ්ඩායම් විසින් සමාජ මාධ්‍ය ජාලා ඔස්සේ නැවත නැවත සංසරණය කරවීමට ක්‍රියාකරන බවට නිරීක්ෂණය වී ඇති බවයි පොලිස් මාධ්‍ය කොට්ඨාශය පවසන්නේ.

> එබැවින් එවැනි පෙර සිදුවීම් නැවත නැවත සමාජ මාධ්‍ය ජාලා ඔස්සේ සංසරණය කරවීමට කටයුතු කරන පුද්ගලයින් හෝ කණ්ඩායම් විසින් රට අපකීර්තියට පත් කිරීමට හෝ වෙනත් අරමුණකින් එසේ සිදු කරන්නේද යන්න සම්බන්ධයෙන් විමර්ශන සිදුකර, ඔවුනට එරෙහිව නෛතික ක්‍රියාමාර්ග ගැනීමට කටයුතු කර බවයි පොලීසිය වැඩිදුරටත් සඳහන් කළේ.

> අදාළ නිවේදනය පහතින්.

>  



<h3 align='right'><a href='https://www.helakuru.lk/esana/p/110434/'>📅 2025-05-26 12:50:00</a></h3>
